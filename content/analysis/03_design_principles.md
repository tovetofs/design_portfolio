---
Title: Designprinciper
Description: Kmom06 - Webbplatsers användning av designprinciper
Template: kmom
---

Kmom06 - Utvärdering av designprinciper
==========================

Uppgiften handlar om att utvärdera några personsidor för att se vilka designprinciper de använder sig av.

## Urval

För den här rapporten valdes tre webbplatser inom gruppen personsidor. Här valde jag ut några bloggare som jag kände till och som hade riktiga webbplatser. Webbplatserna som valdes var: Underbara Clara (underbaraclaras.se), Mijo Crochet (mijocrochet.se) och Khadijas kitchen (khadijaskitchen.se). Som avslutning har min egen portfolio-sida analyserats.

## Metod

Webbsidorna har analyserats mot bakgrund av de designprinciper och element som definieras i 'Design element and principles' av Mary Stribley (www.canva.com/learn/design-elements-principles/).

## Resultat

### Underbara Clara

Clara Lidström driver en av Sveriges största bloggar och den handlar om hennes liv på landet i Västerbotten. Recept, hemmafix, husmorstips blandas med inlägg om hälsa och mode. Designen känns väldigt personlig, kännetecknas av hemkänsla och en lite gammaldags stil. Jag tycker man har lyckats riktigt bra med att få fram samma känsla som Clara nog vill förmedla. Det känns som att vara hemma hos Clara vilket nog är meningen.

Designprinciper som används är balans, repetition och inramning. Typsnitt, färger och textur upprepas. Bakgrunden som ser ut som en beige träpanel ger textur och en känsla av djup till webbplatsen. Vitt över bakgrunden ger en fin inramning till artiklarna och diskreta linjer används för att dela av. I headern kan man se fallande snöflingor i ett fönster, men jag skulle inte säga att de har använt rörelse som designprincip. Man har använt färger som harmonierar, komplementärt färgschema (split complementary) med grönt och kontrasterande rött och guld. Jag tycker de har använt samma principer på både framsida och undersidor.

### Mijo Crochet

Johanna Lindahl designar virkmönster och bloggar om virkning. Här finns många fina virkmönster och tutorials. Designen är luftig, färgglad och lite tjejig med mycket rosa och snirkliga typsnitt. Designen känns personlig, ganska enkel och fungerar bra för att lyfta fram webbplatsens innehåll utan större distraktioner, men om man inte gillar rosa kan nog bakgrundsfärgen upplevas lite stickande.

Designprinciper som jag kan se är symmetri, kontraster och hierarki. Loggan är en geometrisk form och runt rubrik och logga finns mycket tomrum som gör att logga och rubrik hamnar i blickfånget. Det snirkliga typsnittet passar fint till en blogg om handarbete och passar ihop med bilderna som har snirkliga hörn. Linjer används för avdelning och små knapp-symboler upprepas på webbplatsen. Den starka rosa bakgrundsfärgen ger kontrast och inramning.  Designprinciperna är samma på hela webbplatsen. Headern dominerar alla sidor och färg, design och typsnitt går igen.

### Khadijas kitchen

Khadija Mohamud bloggar om matlagning med fokus på det afrikanska köket. Designen är stilren och fräsch med stort fokus på bilder. Bortsett från headern och bilderna är webbplatsen ganska intetsägande. Designen är ok rent allmänt, men jag tycker inte att den passar ihop med webbplatsens inriktning. Den känns opersonlig, massproducerad och ger ett kliniskt intryck. Designen hade kanske passat bra för att sälja in svensk tråkig husmanskost eller på Icas webbplats.

Hierarki och kontrast kan jag se att man har använt och kanske i viss mån balans. Den gröna färgen får stort utrymme och används delvis som bakrund på förstasidan för att dela in den i olika sektioner, men även som accentfärg på andra sidor. I övrigt är designen luftig med mycket tomma ytor. På förstasidan flyter bild och text in från sidan när sidan laddas, men inte heller här tycker jag att rörelse kan ses som en designprincip. Header, navbar och footer är samma på alla sidor och samma typsnitt och färger används. Förstasidan sticker ut lite mer med stor bild och grön bakgrundsfärg och designprinciperna är samma, men en del av de övriga sidorna är lite tråkiga.

## Analys

Sammanfattningsvis har alla tre webbplatser i olika grad använt sig av olika designprinciper och element. Vissa designelement verkar man har ägnat mer kraft åt, exempelvis färgsättning och typografi. Linjer används för att dela av och inramning för att lyfta fram innehåll i recept eller artiklar. Design, små ikoner och andra små detaljer som upprepas skapar sammanhållning. Bara Underbara Claras webbplats använder sig av textur och djup.

Kontrast, symmetri och balans kan jag se att man arbetat med på alla tre webbplatserna. Transparens, slumpmässighet och riktning tycker jag inte att jag sett så mycket av.

Alla tre har använt en snarlik design genomgående på webbplatsen och små detaljer används för att knyta ihop. Alla har stort fokus på bilder.

## Min egen portfolio

Designen kännetecknas av lekfullhet och balans. Färgerna känns sammanhållna och dämpade. Inramning runt textstycken gör att texten hamnar i fokus och ger kontrast mot den beiga bakgrunden. De streckade linjerna går igen på olika undersidor. Typsnitt och linjer gör att webbplatsen ser lite hemmagjord ut. Vissa boxar är lite på sniskan och linjerna är lite skeva vilket ger ett slumpmässigt intryck. Designen är snarlik på förstasidan och övriga sidor, även om galleriet sticker ut lite.

Efter analysen valde jag att lägga till en streckad linje under headern för att få lite mer kontrast mellan sidans olika delar och för att få en mer enhetlig känsla. La också till skugga på boxar och text-ramar för att få djup och förstärka känslan av att det är anteckningar som ligger på någons skrivbord eller lappar på en anslagstavla.

De tre designprinciper jag valde att implementera (uppgift 2) var således: inramning, djup och slumpmässighet. Inramning genom att helt enkelt ha innehållet i vita boxar med streckad ram. Djup åstadkoms med hjälp av skuggor bakom innehålls-boxarna och nedanför headern. Slumpmässighet skapades med krokiga linjer och genom att ställa en del boxar lite på sned.

## Övrigt

Deltagare: Tove Lernvall
